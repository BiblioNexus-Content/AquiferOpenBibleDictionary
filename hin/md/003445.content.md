# Bible Dictionary (Tyndale)

## License Information

**Bible Dictionary (Tyndale)** is based on and adapted from: _Tyndale Open Bible Dictionary_, [Tyndale House Publishers](https://tyndaleopenresources.com/), 2023, which is licensed under a [CC BY-SA 4.0 license](https://creativecommons.org/licenses/by-sa/4.0/legalcode.en).

This markdown version (created `2025-10-16`) is provided under the same license.



--------------------------------

## भिखारी (id: 184864)

भिखारी
======

वह जो दान मांगता है, विशेष रूप से वह जो भीख मांगकर जीवित रहता है, एक भिक्षुक।

भीख मांगने के बाइबिल संदर्भ सीमित हैं जैसे इब्रानी क्रियाएं "खोजने" या "पूछने" के लिए, और संज्ञा के रूप में "गरीब और जरूरतमंद"; नए नियम में, यूनानी शब्द "गरीब" या "दुखी" होने का उल्लेख करते हैं, और उन लोगों का जो "और अधिक मांगते हैं।" मूसा के समय में पेशेवर भिखारी अज्ञात थे, क्योंकि व्यस्वस्था ने गरीबों की देखभाल के लिए पर्याप्त प्रावधान किया था।

प्रारम्भिक विधान ([व्यव 15:11](https://ref.ly/Deut15:11)) ने गरीबों की देखभाल का आदेश दिया। ऐसे नियम थे जैसे सब्त वर्ष, ऋणग्रस्त लोगों के लिए मुक्ति का वर्ष ([लैव्य 25](https://ref.ly/Lev25:1-Lev25:55))। उस वर्ष भूमि की उपज गरीबों और निराश्रितों के लिए छोड़ दी जाती थी ([निर्ग 23:11](https://ref.ly/Exod23:11)), और सभी ऋण रद्द कर दिए जाते थे ([व्यव 15:1](https://ref.ly/Deut15:1))। गरीबों को उदारतापूर्वक उधार देने के कर्तव्य को बढ़ावा दिया गया (पद [7–11](https://ref.ly/Deut15:7-Deut15:11)), और किराए के मजदूरों की रक्षा की गई ([24:14–15](https://ref.ly/Deut24:14-Deut24:15))। उद्देश्य था कि "तुम्हारे बीच और कोई गरीब न हो" ([15:4](https://ref.ly/Deut15:4))। वास्तव में, इस्राएलियों के बसने के शुरुआती दिनों में, सभी इस्राएली एक समान जीवन स्तर का आनन्द लेते थे।

नाबलस के पास तिर्साह में खुदाई के दौरान, दसवीं शताब्दी ईसा पूर्व के घरों का आकार और व्यवस्था लगभग एक समान पाया गया। आठवीं शताब्दी ईसा पूर्व तक, एक स्पष्ट अंतर मिलता है, जिसमें एक ही स्थल पर घर स्पष्ट रूप से शहर के अमीर और गरीब हिस्सों में विभाजित मिलते हैं। उन दो शताब्दियों के बीच सामाजिक क्रांति इस्राएली राजशाही के उदय और अधिकारियों के एक वर्ग के विकास से जुड़ी थी जिन्होंने अपनी स्थितियों से निजी लाभ प्राप्त किया। भविष्यद्वक्ताओं ने इस तथ्य की निंदा की कि उनके समय में धन अनुचित तरीके से प्राप्त किया गया था और बुरी तरह से वितरित किया गया था (उदाहरण के लिए, [यशा 5:8](https://ref.ly/Isa5:8); [होश 12:8](https://ref.ly/Hos12:8); [आमो 8:4–7](https://ref.ly/Amos8:4-Amos8:7); [मीक 2:2](https://ref.ly/Mic2:2))। भविष्यद्वक्ता आमोस ने उन ऋणदाताओं की निंदा की जिन्होंने गरीबों के लिए कोई दया नहीं दिखाई ([आमो 2:6–8](https://ref.ly/Amos2:6-Amos2:8); [8:6](https://ref.ly/Amos8:6))। फिर भी सम्पूर्ण पुराने नियम में भिखारियों का कोई उल्लेख नहीं है। हालांकि, अंतर\-नियम काल के दौरान, दान देना एक महत्वपूर्ण धार्मिक कर्तव्य बन गया।

नए नियम में, भीख मांगना प्रचलित लगता है। यीशु की सेवकाई में, एक अंधे भिखारी ([यूह 9:8–9](https://ref.ly/John9:8-John9:9)), अंधे बरतिमाई ([मर 10:46–52](https://ref.ly/Mark10:46-Mark10:52)), और लाजर, एक धार्मिक भिखारी जो एक अमीर आदमी के विपरीत है ([लूका 16:19–31](https://ref.ly/Luke16:19-Luke16:31)) का उल्लेख किया गया है। प्रेरित पतरस और यूहन्ना ने यरूशलेम में "सुन्दर" या निकानोर द्वार पर एक अपंग भिखारी का सामना किया ([प्रेरि 3:1–11](https://ref.ly/Acts3:1-Acts3:11))। यीशु ने दिखावटी दान देने की निंदा की ([मत्ती 6:1–4](https://ref.ly/Matt6:1-Matt6:4)) लेकिन सही उद्देश्यों से गरीबों को देने के महत्व पर जोर दिया ([मत्ती 5:42–48](https://ref.ly/Matt5:42-Matt5:48))। यीशु के समय तक, यरूशलेम भिखारियों का केंद्र बन गया था, शायद इसलिए कि पवित्र शहर में दान देना तब विशेष रूप से पुण्य माना जाता था। भीख मांगना यरूशलेम में पवित्र स्थानों के आसपास केंद्रित था। बैतहसदा का तालाब एक उपचार स्थल था, और बीमार, अंधे, लंगड़े और लकवाग्रस्त लोग वहाँ भीख मांगने के साथ\-साथ उपचार के लिए पानी में जाने के लिए पड़े रहते थे ([यूह 5:2–9](https://ref.ly/John5:2-John5:9))।

प्रारम्भिक मसीही समुदाय में अधिकारियों का पहला संगठन गरीबों में धन के उचित वितरण के लिए किया गया था ([प्रेरि 4:32–35](https://ref.ly/Acts4:32-Acts4:35); [6:1–6](https://ref.ly/Acts6:1-Acts6:6))। प्रत्येक सप्ताह के पहले दिन, प्रत्येक मसीही की आय का कुछ हिस्सा जरूरतमंदों को आवंटित किया जाना था ([11:27–30](https://ref.ly/Acts11:27-Acts11:30); [रोमि 15:25–27](https://ref.ly/Rom15:25-Rom15:27); [1 कुरि 16:1–4](https://ref.ly/1Cor16:1-1Cor16:4))। संभवतः फिलिस्तीन की गरीबी को भारी रोमी कराधान से और भी बत्तर बना दिया गया था; कर वसूलनेवाले और भिखारी दोनों सुसमाचार कथाओं में प्रमुख हैं। यह भी सुझाव दिया गया है कि जेलोतेस संघठन का उदय गरीबी के सामाजिक कारक से निकटता से जुड़ा हुआ था; यहूदी इतिहासकार जोसेफस के अनुसार, क्रांतिकारी जेलोतेस ज्यादातर समाज के "नीच वर्ग" से थे। सन 66 ईस्वी में जेलोतेस ने यरूशलेम के अभिलेखागार को जला दिया, निस्संदेह वहां रखे गए उनके ऋणों के रिकॉर्ड को नष्ट करने का इरादा था। जोसेफस यह उल्लेख देते हैं कि रोमियों द्वारा यरूशलेम के विनाश से पहले, भिखारियों के गिरोह पूरे शहर में आतंक फैला रहे थे। *देखें* दान; गरीब।

* **Associated Passages:** EXO 23:11; DEU 15:1; DEU 15:4; DEU 15:11; ISA 5:8; HOS 12:8; AMO 8:6; MIC 2:2; ACT 11:27–ACT 11:30; LUK 16:19–LUK 16:31; MRK 10:46–MRK 10:52; DEU 15:7–DEU 15:11; AMO 2:6–AMO 2:8; LEV 25:1–LEV 25:55; DEU 24:14–DEU 24:15; AMO 8:4–AMO 8:7; JHN 9:8–JHN 9:9; ACT 3:1–ACT 3:11; MAT 6:1–MAT 6:4; MAT 5:42–MAT 5:48; JHN 5:2–JHN 5:9; ACT 4:32–ACT 4:35; ACT 6:1–ACT 6:6; ROM 15:25–ROM 15:27; 1CO 16:1–1CO 16:4
* **Associated Articles:** दान (ID: `594355@TyndaleBibleDictionary`); गरीब (ID: `184991@TyndaleBibleDictionary`)

