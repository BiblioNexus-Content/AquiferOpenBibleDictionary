# Bible Dictionary (Tyndale)

## License Information

**Bible Dictionary (Tyndale)** is based on and adapted from: _Tyndale Open Bible Dictionary_, [Tyndale House Publishers](https://tyndaleopenresources.com/), 2023, which is licensed under a [CC BY-SA 4.0 license](https://creativecommons.org/licenses/by-sa/4.0/legalcode.en).

This markdown version (created `2025-10-06`) is provided under the same license.



--------------------------------

## शान्ति (id: 381175)

शान्ति
======

परमेश्वर की अपने लोगों के बीच उपस्थिति से जुड़ी सम्पूर्ण खुशहाली, समृद्धि और सुरक्षा। पुराने नियम में, शान्ति को वाचा (परमेश्वर और इस्राएलियों के बीच एक विशेष समझौता) से से जोड़ा गया है। शान्ति की उपस्थिति शर्तों पर आधारित थी। शान्ति का अनुभव करने के लिए इस्राएल को आज्ञापालन करने की आवश्यकता थी। भविष्यद्वाणियों के लेखों में, सच्ची शान्ति परमेश्वर के उद्धार की अन्तिम समय की आशा का हिस्सा है। नए नियम में, इस वांछित शान्ति को मसीह में आने के रूप में समझा जाता है और विश्वासियों द्वारा इसका अनुभव किया जा सकता है।

पुराने नियम में
---------------

पुराने नियम में "शान्ति" के लिए मुख्य शब्द इब्रानी शब्द *शालोम* से आता है। इस शब्द के कई अर्थ थे:

* सम्पूर्णता
* स्वास्थ्य
* सुरक्षा
* कल्याण
* उद्धार

यह समान रूप से व्यापक सन्दर्भो की एक श्रृंखला पर लागू हो सकता है:

* व्यक्ति की स्थिति ([भज 37:37](https://ref.ly/Ps37:37); [नीतिवचन 3:2](https://ref.ly/Prov3:2); [यशायाह 32:17](https://ref.ly/Isa32:17))
* व्यक्ति से व्यक्ति का सम्बन्ध ([उत्पत्ति 34:21](https://ref.ly/Gen34:21); [यहो 9:15](https://ref.ly/Josh9:15))
* राष्ट्र से राष्ट्र तक (उदाहरण के लिए, सन्घर्ष की अनुपस्थिति—[व्यवस्थाविवरण 2:26](https://ref.ly/Deut2:26); [यहोशू 10:21](https://ref.ly/Josh10:21); [1 राजा 5:12](https://ref.ly/1Kgs5:12); [भजन संहिता 122:6–7](https://ref.ly/Ps122:6-Ps122:7))
* परमेश्वर और लोगों का सम्बन्ध ([भजन](https://ref.ly/Ps85:8) [संहिता](https://ref.ly/Ps122:6-Ps122:7) [85:8](https://ref.ly/Ps85:8); [यिर्मयाह 16:5](https://ref.ly/Jer16:5))।

इनमें से किसी भी सन्दर्भ में शालोम की उपस्थिति को मानव प्रयास का परिणाम नहीं माना गया था। इसके बजाय, यह परमेश्वर का उपहार या आशीष था ([लैव्यव्यवस्था 26:6](https://ref.ly/Lev26:6); [1 राजा 2:33](https://ref.ly/1Kgs2:33); [अय्यूब 25:2](https://ref.ly/Job25:2); [भजन 29:11](https://ref.ly/Ps29:11); [85:8](https://ref.ly/Ps85:8); [यशायाह 45:7](https://ref.ly/Isa45:7))। इसलिए, यह आश्चर्यजनक नहीं है कि "शान्ति" पुराने नियम की वाचा की धारणा से निकटता से जुड़ी हुई है।

शालोम दो वाचा भागीदारों—परमेश्वर और उनके लोगों के बीच सद्भाव और एकता की वांछित स्थिति थी ([गिनती 6:26](https://ref.ly/Num6:26); तुलना करें [यशायाह 54:10](https://ref.ly/Isa54:10))। शान्ति ने वाचा के सम्बन्ध में परमेश्वर की आशीष की ओर संकेत किया था ([मलाकी 2:5](https://ref.ly/Mal2:5); तुलना करें [गिनती 25:12](https://ref.ly/Num25:12))। शान्ति की अनुपस्थिति ने इस्राएल की अवज्ञा और अधर्म के कारण उस रिश्ते के टूटने को दर्शाया ([यिर्मयाह 16:5, 10–13](https://ref.ly/Jer16:5,Jer16:10-Jer16:13); तुलना करें [भजन संहिता 85:9–11](https://ref.ly/Ps85:9-Ps85:11); [यशायाह 32:17](https://ref.ly/Isa32:17))।

### भविष्यद्वाणी लेखों में शान्ति

भविष्यद्वाणी लेखों में शालोम एक बहुत ही महत्वपूर्ण शब्द बन जाता है। "झूठे" भविष्यद्वक्ताओं ने वाचा के सम्बन्ध के भीतर कल्याण की शर्तों को नजरअंदाज कर दिया। परमेश्वर इस्राएल के प्रति विश्वासयोग्य थे ([भजन संहिता 89](https://ref.ly/Ps89:1-Ps89:52))। वे लोग सोचते थे कि यह राजनीतिक शान्ति को हमेशा के लिए सुनिश्चित करेगें ([यिर्मयाह 6:14](https://ref.ly/Jer6:14); [8:15](https://ref.ly/Jer8:15); [यहेजकेल 13:10, 16](https://ref.ly/Ezek13:10,Ezek13:16); [मीका 3:5](https://ref.ly/Mic3:5))। इस लोकप्रिय लेकिन झूठी सुरक्षा के सन्दर्भ में, बाबेल की बँधुआई से पहले के भविष्यद्वक्ताओं ने आने वाले न्याय की घोषणा की, जिसे शालोम की हानि के रूप में देखा गया। इस हानि का कारण इस्राएल की लगातार अवज्ञा और अधर्म को माना गया ([यशायाह 48:18](https://ref.ly/Isa48:18); [यिर्मयाह 14:13–16](https://ref.ly/Jer14:13-Jer14:16); [16:5, 10–13](https://ref.ly/Jer16:5,Jer16:10-Jer16:13); [28](https://ref.ly/Jer28:1-Jer28:17); [मीका 3:4, 9–12](https://ref.ly/Mic3:4,Mic3:9-Mic3:12))।

भविष्यद्वक्ताओं ने संकटों से परे उस समय की ओर संकेत किया जब शालोम वापस आएगा, जिसकी विशेषता यह है:

* समृद्धि और कल्याण ([यशायाह 45:7](https://ref.ly/Isa45:7); [यहेजकेल 34:25–26](https://ref.ly/Ezek34:25-Ezek34:26))
* सन्घर्ष की अनुपस्थिति ([यशायाह 2:2–4](https://ref.ly/Isa2:2-Isa2:4); [32:15–20](https://ref.ly/Isa32:15-Isa32:20); [यहेजकेल 34:28–31](https://ref.ly/Ezek34:28-Ezek34:31))
* सही सम्बन्ध ([यशायाह 11:1–5](https://ref.ly/Isa11:1-Isa11:5); [मीका 4:1–4](https://ref.ly/Mic4:1-Mic4:4); [जकर्याह 8:9–13](https://ref.ly/Zech8:9-Zech8:13))
* प्रकृति में सामंजस्य की पुनःस्थापना ([यशायाह 11:6–9](https://ref.ly/Isa11:6-Isa11:9); [यहेजकेल 47:1–12](https://ref.ly/Ezek47:1-Ezek47:12))
* उद्धार ([यशायाह 52:7](https://ref.ly/Isa52:7); [60:17](https://ref.ly/Isa60:17); [यहेजकेल 34:30–31](https://ref.ly/Ezek34:30-Ezek34:31); [37:26–28](https://ref.ly/Ezek37:26-Ezek37:28))

अक्सर पुराने नियम में शान्ति की यह अपेक्षा एक मसीही व्यक्ति (परमेश्वर के चुने हुए अगुए) से जुड़ी होती थी। [यशायाह 9:6](https://ref.ly/Isa9:6) भविष्य के मसीहा (परमेश्वर के चुने हुए नेता) को "शान्ति का राजकुमार" के रूप में पहचानता है। इसके अलावा, उनका शासन केवल इस्राएल के लिए नहीं बल्कि पूरे पृथ्वी पर "शान्ति" का होगा ([जकर्याह 9:9–10](https://ref.ly/Zech9:9-Zech9:10))। पुराने नियम का अन्त इस शान्ति की आशा के साथ होता है जो अभी तक अपने पूर्ण रूप में साकार नहीं हुई है।

नए नियम में
-----------

नए नियम में "शान्ति" के लिए प्रयुक्त यूनानी शब्द *एइरेने* है। यह शब्द अपने शास्त्रीय यूनानी अर्थ "विश्राम" से बढ़कर इब्रानी अवधारणा शालोम के अर्थों को भी शामिल करता है। शालोम की तरह*,* *एइरेने* का उपयोग अभिवादन या विदाई के रूप में किया जा सकता था। "तुम्हें शान्ति मिले" वाक्यांश [लूका 10:5,](https://ref.ly/Luke10:5) [गलातियों 6:16,](https://ref.ly/Gal6:16) और [याकूब 2:16](https://ref.ly/Jas2:16) में प्रकट होता है (तुलना करें [यूहन्ना 20:19](https://ref.ly/John20:19))। *एइरेने* का अर्थ सन्घर्ष का अन्त भी हो सकता था, चाहे वह राष्ट्रों के बीच हो ([लूका 14:32](https://ref.ly/Luke14:32); [प्रेरितों के काम 12:20](https://ref.ly/Acts12:20)) या लोगों के बीच ([रोमियों 14:19](https://ref.ly/Rom14:19); [इफिसियों 4:3](https://ref.ly/Eph4:3))। इसका अर्थ घर में शान्ति भी हो सकता था (तुलना करें [1 कुरिन्थियों 7:15](https://ref.ly/1Cor7:15))।

### यीशु परमेश्वर की शान्ति लाते हैं

यीशु अपने सेवकाई में परमेश्वर की शान्ति की पुरानी वाचा की आशा को शामिल करते हैं। जकर्याह के "बेनिडिक्टस" (स्तुति गीत) में, यीशु के मसीह के रूप में आगमन की यह आशा की जाती है कि वे "हमारे पाँवों को कुशल के मार्ग में सीधे चलाए" ([लूका 1:67–79](https://ref.ly/Luke1:67-Luke1:79))। चरवाहों को स्वर्गदूतों का संदेश यीशु को लोगों के लिए परमेश्वर की शान्ति लाने वाला घोषित करता है ([2:14](https://ref.ly/Luke2:14))। दूसरे शब्दों में, मसीह के रूप में, यीशु परमेश्वर के शान्तिपूर्ण शासन को लाएंगे। यूहन्ना का सुसमाचार दिखाता है कि यीशु ने भी अपने भूमिका को इसी तरह समझा। परमेश्वर की यह लम्बे समय से अपेक्षित शान्ति यीशु का चेलों के लिए विदाई उपहार है ([यूहन्ना 14:27](https://ref.ly/John14:27))। जब वे अपनी आत्मा उनमें फूँकते हैं, तो उन्हें शान्ति दी जाती है ([20:19–22](https://ref.ly/John20:19-John20:22))।

यीशु द्वारा लायी गयी इस शान्ति के उपहार की प्रकृति को यह बताकर समझाना आसान हो सकता है कि यह क्या नहीं है। यह तनाव का अन्त या युद्ध की अनुपस्थिति नहीं है। यह घरेलू शान्ति नहीं है और न ही सांसारिक दृष्टिकोण से शान्ति जैसी कोई चीज है ([लूका 12:51–53](https://ref.ly/Luke12:51-Luke12:53); [यूहन्ना 14:27](https://ref.ly/John14:27); [16:32–33](https://ref.ly/John16:32-John16:33))। शान्ति की उपस्थिति हमारि अपेक्षाओं के विपरीत हो सकती है और मौजूदा सम्बन्धो को बाधित कर सकती है। मत्ती कहते हैं कि शान्ति कभी\-कभी पारिवारिक सम्बन्धो में विभाजनकारी "तलवार" हो सकती है ([मत्ती 10:34–37](https://ref.ly/Matt10:34-Matt10:37))। यीशु का शान्ति का उपहार वास्तव में उनके लहू की नई वाचा का चरित्र और मनोभाव है। यह वाचा परमेश्वर का लोगों से मेल कराती है ([रोमियों 5:1](https://ref.ly/Rom5:1); [कुलुस्सियों 1:20](https://ref.ly/Col1:20))। यह विभिन्न लोगों के बीच मेल\-मिलाप की नींव भी बनाती है ([इफिसियों 2:14–22](https://ref.ly/Eph2:14-Eph2:22))।

### प्रारम्भिक कलीसिया ने शान्ति को कैसे समझा?

प्रारम्भिक कलीसिया ने "शान्ति" को परमेश्वर के अन्तिम, समय के अन्त में दिए गए उद्धार के रूप में समझा, जो पहले से ही यीशु मसीह के माध्यम से दिया गया है (तुलना करें [फिलिप्पियों 4:7–9](https://ref.ly/Phil4:7-Phil4:9))। इस "शान्ति" की समझ ने मसीही समुदाय के भीतर सामान्य अभिवादन "शान्ति से जाओ" के अर्थ को बदल दिया। पौलुस ने अपनी पत्रियों में आमतौर पर "अनुग्रह और शान्ति" का अभिवादन लिखा ([1 कुरिन्थियों 1:3](https://ref.ly/1Cor1:3); [2 कुरिन्थियों 1:2](https://ref.ly/2Cor1:2); [गलातियों 1:3](https://ref.ly/Gal1:3); [इफिसियों 1:2](https://ref.ly/Eph1:2), आदि; तुलना करें [1 पतरस 1:2](https://ref.ly/1Pet1:2); [2 यूहन्ना 1:3](https://ref.ly/2John1:3); [यहूदा 1:2](https://ref.ly/Jude1:2); [प्रकाशितवाक्य 1:4](https://ref.ly/Rev1:4))। यह अभिव्यक्ति केवल उनके पाठकों के लिए पौलुस की शान्ति की इच्छा नहीं है। यह मसीह के माध्यम से वर्तमान समय में विश्वास के व्यक्ति के लिए उपलब्ध मसीही उपहारों की याद दिलाती है। इसके अनुसार, यीशु को स्वयं "शान्ति" के रूप में वर्णित किया गया है ([इफिसियों 2:14](https://ref.ly/Eph2:14))। परमेश्वर भी, मसीह के माध्यम से उनके मेल\-मिलाप के कार्य के कारण, "शान्ति के परमेश्वर" के रूप में जाने जाते हैं ([फिलिप्पियों 4:9](https://ref.ly/Phil4:9); [कुलुस्सियों 3:15](https://ref.ly/Col3:15))।

मसीह के माध्यम से उपलब्ध कराया गया यह शान्ति या परमेश्वर के साथ मेल\-मिलाप का उपहार, मसीही पर नैतिक मांग रखता है। यह उपहार कलीसिया के भीतर व्यक्तियों के बीच "शान्ति" (मेल\-मिलाप) के अभ्यास का आह्वान करता है। आत्मा के फल के रूप में शान्ति ([गलातियों 5:22](https://ref.ly/Gal5:22)), मसीहियों के दूसरों के साथ व्यवहार का लक्ष्य होना चाहिए ([रोमियों 12:18](https://ref.ly/Rom12:18); [14:19](https://ref.ly/Rom14:19); [इब्रानियों 12:14](https://ref.ly/Heb12:14))।

* **Associated Passages:** GEN 34:21; LEV 26:6; NUM 6:26; NUM 25:12; DEU 2:26; JOS 9:15; JOS 10:21; 1KI 2:33; 1KI 5:12; JOB 25:2; PSA 29:11; PSA 37:37; PSA 85:8; PRO 3:2; ISA 9:6; ISA 32:17; ISA 45:7; ISA 48:18; ISA 52:7; ISA 54:10; ISA 60:17; JER 6:14; JER 8:15; JER 16:5; EZK 13:10; EZK 13:16; MIC 3:4; MIC 3:5; MAL 2:5; LUK 1:79; LUK 2:14; LUK 10:5; LUK 14:32; JHN 14:27; JHN 20:19; ACT 12:20; ROM 5:1; ROM 12:18; ROM 14:19; 1CO 1:3; 1CO 7:15; 2CO 1:2; GAL 1:3; GAL 5:22; GAL 6:16; EPH 1:2; EPH 2:14; EPH 4:3; PHP 4:9; COL 1:20; COL 3:15; HEB 12:14; JAS 2:16; 1PE 1:2; 2JN 1:3; JUD 1:2; REV 1:4; EZK 47:1–EZK 47:12; ISA 11:1–ISA 11:5; PSA 89:1–PSA 89:52; LUK 1:67–LUK 1:79; JER 28:1–JER 28:17; ISA 2:2–ISA 2:4; ISA 11:6–ISA 11:9; MIC 4:1–MIC 4:4; MIC 3:9–MIC 3:12; EZK 37:26–EZK 37:28; PSA 122:6–PSA 122:7; JER 16:10–JER 16:13; PSA 85:9–PSA 85:11; JER 14:13–JER 14:16; EZK 34:25–EZK 34:26; ISA 32:15–ISA 32:20; EZK 34:28–EZK 34:31; ZEC 8:9–ZEC 8:13; EZK 34:30–EZK 34:31; ZEC 9:9–ZEC 9:10; JHN 20:19–JHN 20:22; LUK 12:51–LUK 12:53; JHN 16:32–JHN 16:33; MAT 10:34–MAT 10:37; EPH 2:14–EPH 2:22; PHP 4:7–PHP 4:9

